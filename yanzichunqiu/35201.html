<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>晏子春秋_04卷 内篇问(下)</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://aaoe.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://aaoe.github.io/js/dm.js" type="text/javascript"></script>
<script src="https://aaoe.github.io/js/pc.js" type="text/javascript"></script>
<script src="https://aaoe.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://aaoe.github.io/" class="mindex"><img src="https://aaoe.github.io/images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> · <a href="https://aaoe.github.io/confucianism/yanzichunqiu/">晏子春秋</a></i></div>
  <span class="mmenu" id="mmenu"><img src="https://aaoe.github.io/images/mmenu.png" alt="目录" /></span> </div>
<div class="mnav" id="mnav"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a>  </div>
<div class="search searchtop">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='https://aaoe.github.io'>主页</a> > <a href='https://aaoe.github.io/classic/'>诸子百家</a> > <a href='https://aaoe.github.io/confucianism/'>诸子百家</a> > <a href='https://aaoe.github.io/confucianism/yanzichunqiu/'>晏子春秋</a> > </div>
<div class="kind">
  <h1 class="h11">04卷 内篇问(下)</h1>
</div>
<ul class="pagelist" id="pagelist">
  <span class="todown1"><a href='https://aaoe.github.io/confucianism/yanzichunqiu/35202.html' class='pagedaohang'>【上一篇】<i>:05卷 内篇杂(上)</i></a></span><span class="tomenu"><a href="https://aaoe.github.io/confucianism/yanzichunqiu/" title="晏子春秋" class="returnIndex">【回目录】</a>
</span><span class="toup1"><a href='https://aaoe.github.io/confucianism/yanzichunqiu/35200.html' class='pagedaohang'>【下一篇】<i>：03卷 内篇问(上)</i></a></span>
</ul>
<div class="articleContent" id="articleContent"> <p>景公问何修则夫先王之游晏子对以省耕实第一</p>
<p>景公出游，问于晏子曰：&ldquo;吾欲观于转附、朝舞，遵海而南，至于琅玡，寡人何修，则夫先王之游？&rdquo;</p>
<p>晏子再拜曰：&ldquo; 善哉！君之问也。闻天子之诸侯为巡狩，诸侯之天子为述职。故春省耕而补不足者谓之游，秋省实而助不给者谓之豫。夏谚曰：&lsquo;吾君不游，我曷以休？吾君不豫，我曷以助？一游一豫，为诸侯度。&rsquo;今君之游不然，师行而粮食，贫苦不补，劳者不息。夫从南历时而不反谓之流，从下而不反谓之连，从兽而不归谓之荒，从乐而不归谓之亡。古者圣王无流连之游，荒亡之行。&rdquo;</p>
<p>公曰：&ldquo;善。&rdquo;</p>
<p>命吏计公掌之粟，藉长幼贫氓之数。吏所委发廪出粟，以予贫民者三千钟，公所身见癃老者七十人，振赡之，然后归也。</p>
<p>景公问桓公何以致霸晏子对以下贤以身第二</p>
<p>景公问于晏子曰：&ldquo;昔吾先君桓公，善饮酒穷乐，食味方丈，好色无别，辟若此，何以能率诸侯以朝天子乎？&rdquo;</p>
<p>晏子对曰：&ldquo;昔吾先君桓公，变俗以政，下贤以身。管仲，君之贼者也，知其能足以安国济功，故迎之于鲁郊，自御，礼之于庙。异日，君过于康庄，闻宁戚歌，止车而听之，则贤人之风也，举以为大田。先君见贤不留，使能不怠，是以内政则民怀之，征伐则诸侯畏之。今君闻先君之过，而不能明其大节，桓公之霸也，君奚疑焉？&rdquo;</p>
<p>景公问欲逮桓公之后晏子对以任非其人第三</p>
<p>景公问晏子曰：&ldquo;昔吾先君桓公，从车三百乘，九合诸侯，一匡天下。今吾从车千乘，可以逮先君桓公之后乎？&rdquo;</p>
<p>晏子对曰：&ldquo;桓公从车三百乘，九合诸侯，一匡天下者，左有鲍叔，右有仲父。今君左为倡，右为优，谗人在前，谀人在后，又焉可逮桓公之后者乎？&rdquo;</p>
<p>景公问廉政而长久晏子对以其行水也第四</p>
<p>景公问晏子曰：&ldquo;廉政而长久，其行何也？&rdquo;</p>
<p>晏子对曰：&ldquo;其行水也。美哉水乎清清，其浊无不雩途，其清无不洒除，是以长久也。&rdquo;</p>
<p>公曰：&ldquo;廉政而遫亡，其行何也？&rdquo;</p>
<p>对曰：&ldquo;其行石也。坚哉石乎落落，视之则坚，循之则坚，内外皆坚，无以为久，是以遫亡也。&rdquo;</p>
<p>景公问为臣之道晏子对以九节第五</p>
<p>景公问晏子曰：&ldquo;请问为臣之道。&rdquo;</p>
<p>晏子对曰：&ldquo;见善必通，不私其利，庆善而不有其名；称身居位，不为苟进；称事授禄，不为苟得；体贵侧贱不逆其伦，君贤不肖，不乱其序；肥利之地，不为私邑，贤质之士，不为私臣；君用其所言，民得其所利，而不伐其功。此臣之道也。&rdquo;</p>
<p>景公问贤不肖可学乎晏子对以勉彊为上第六</p>
<p>景公问晏子曰：&ldquo;人性有贤不肖，可学乎？&rdquo;</p>
<p>晏子对曰：&ldquo;诗云：&lsquo;高山仰止，景行行止。&rsquo;之者其人也。故诸侯并立，善而不怠者为长；列士并学，终善者为师。&rdquo;</p>
<p>景公问富民安众晏子对以节欲中听第七</p>
<p>景公问晏子曰：&ldquo;富民安众难乎？&rdquo;</p>
<p>晏子对曰：&ldquo;易。节欲则民富，中听则民安，行此两者而已矣。&rdquo;</p>
<p>景公问国如何则谓安晏子对以内安政外归义第八</p>
<p>景公问晏子曰：&ldquo;国如何则可谓安矣？&rdquo;</p>
<p>晏子对曰：&ldquo;下无讳言，官无怨治；通人不华，穷民不怨；喜乐无羡赏，忿怒无羡刑；上有礼于士，下有恩于民；地博不兼小，兵彊不劫弱；百姓内安其政，外归其义：可谓安矣。&rdquo;</p>
<p>景公问诸侯孰危晏子对以莒其先亡第九</p>
<p>景公问晏子曰：&ldquo;当今之时，诸侯孰危？&rdquo;</p>
<p>晏子对曰：&ldquo;莒其先亡乎！&rdquo;</p>
<p>公曰：&ldquo;何故？&rdquo;</p>
<p>对曰：&ldquo;地侵于齐，货竭于晋，是以亡也。&rdquo;</p>
<p>晏子使吴吴王问可处可去晏子对以视国治乱第十</p>
<p>晏子聘于吴，吴王曰：&ldquo;子大夫以君命辱在敝邑之地，施贶寡人，寡人受贶矣，愿有私问焉。&rdquo;</p>
<p>晏子巡遁而对曰：&ldquo;婴，北方之贱臣也，得奉君命，以趋于末朝，恐辞令不审，讥于下吏，惧不知所以对者。&rdquo;</p>
<p>吴王曰：&ldquo;寡人闻夫子久矣，今乃得见，愿终其问。&rdquo;</p>
<p>晏子避席对曰：&ldquo;敬受命矣。&rdquo;</p>
<p>吴王曰：&ldquo;国如何则可处，如何则可去也？&rdquo;</p>
<p>晏子对曰： &ldquo;婴闻之，亲疏得处其伦，大臣得尽其忠，民无怨治，国无虐刑，则可处矣。是以君子怀不逆之君，居治国之位。亲疏不得居其伦，大臣不得尽其忠，民多怨治，国有虐刑，则可去矣。是以君子不怀暴君之禄，不处乱国之位。&rdquo;</p>
<p>吴王问保威彊不失之道晏子对以先民后身第十一</p>
<p>晏子聘于吴，吴王曰：&ldquo;敢问长保威彊勿失之道若何？&rdquo;</p>
<p>晏子对曰：&ldquo;先民而后身，先施而后诛；彊不暴弱，贵不凌贱，富不傲贫；百姓并进，有司不侵，民和政平；不以威彊退人之君，不以众彊兼人之地；其用法，为时禁暴，故世不逆其志；其用兵，为众屏患，故民不疾其劳：此长保威彊勿失之道也。失此者危矣！&rdquo;</p>
<p>吴王忿然作色，不说。</p>
<p>晏子曰：&ldquo;寡君之事毕矣，婴无斧锧之罪，请辞而行。&rdquo;遂不复见。</p>
<p>晏子使鲁鲁君问何事回曲之君晏子对以庇族第十二</p>
<p>晏子使鲁，见昭公，昭公说曰：&ldquo;天下以子大夫语寡人者众矣，今得见而羡乎所闻，请私而无为罪。寡人闻大国之君，盖回曲之君也，曷为以子大夫之行，事回曲之君乎？&rdquo;</p>
<p>晏子逡循对曰：&ldquo;婴不肖，婴之族又不若婴，待婴而祀先者五百家，故婴不敢择君。&rdquo;</p>
<p>晏子出，昭公语人曰：&ldquo;晏子，仁人也。反亡君，安危国，而不私利焉；僇崔杼之尸，灭贼乱之徒，不获名焉；使齐外无诸侯之忧，内无国家之患，不伐功焉；鍖然不满，退讬于族，晏子可谓仁人矣。&rdquo;</p>
<p>鲁昭公问鲁一国迷何也晏子对以化为一心第十三</p>
<p>晏子聘于鲁，鲁昭公问焉：&ldquo;吾闻之，莫三人而迷，今吾以鲁一国迷虑之，不免于乱，何也？&rdquo;</p>
<p>晏子对曰：&ldquo;君之所尊举而富贵，入所以与图身，出所与图国，及左右逼迩，皆同于君之心者也。犒鲁国化而为一心，曾无与二，其何暇有三？夫逼迩于君之侧者，距本朝之势，国之所以治也；左右谗谀，相与塞善，行之所以衰也；士者持禄，游者养交，身之所以危也。诗曰：&lsquo;芃芃棫朴，薪之槱之，济济辟王，左右趋之。&rsquo;此言古者圣王明君之使以善也。故外知事之情，而内得心之诚，是以不迷也。&rdquo;</p>
<p>鲁昭公问安国众民晏子对以事大养小谨听节俭第十四</p>
<p>晏子聘于鲁，鲁昭公问曰：&ldquo;夫俨然辱临敝邑，窃甚嘉之，寡人受贶，请问安国众民如何？ &rdquo;</p>
<p>晏子对曰：&ldquo;婴闻傲大贱小则国危，慢听厚敛则民散。事大养小，安国之器也；谨听节俭，众民之术也。&rdquo;</p>
<p>晏子使晋晋平公问先君得众若何晏子对以如美渊泽第十五</p>
<p>晏子使晋，晋平公飨之文室，既静矣，晏以，平公问焉，曰：&ldquo;昔吾先君得众若何？&rdquo;</p>
<p>晏子对曰：&ldquo;君飨寡君，施及使臣，御在君侧，恐惧不知所以对。&rdquo;</p>
<p>平公曰：&ldquo;闻子大夫数矣，今迺得见，愿终闻之。&rdquo;</p>
<p>晏子对曰：&ldquo;臣闻君子如美，渊泽容之，众人归之，如鱼有依，极其游泳之乐；若渊泽决竭，其鱼动流，夫往者维雨乎，不可复已。&rdquo;</p>
<p>公又问曰：&ldquo;请问庄公与今孰贤？&rdquo;</p>
<p>晏子曰：&ldquo;两君之行不同，臣不敢不知也。&rdquo;</p>
<p>公曰：&ldquo;王室之正也，诸侯之专制也，是以欲闻子大夫之言也。&rdquo;</p>
<p>对曰：&ldquo;先君庄公不安静处，乐节饮食，不好钟鼓，好兵作武，士与同饥渴寒暑，君之彊，过人之量，有一过不能已焉，是以不免于难。今君大宫室，美台榭，以辟饥渴寒暑，畏祸敬鬼神，君之善，足以没身，不足以及子孙矣。&rdquo;</p>
<p>晋平公问齐君德行高下晏子对以小善第十六</p>
<p>晏子使于晋，晋平公问曰：&ldquo;吾子之君，德行高下如何？&rdquo;</p>
<p>晏子对以&ldquo;小善&rdquo;。</p>
<p>公曰：&ldquo;否，吾非问小善，问子之君德行高下也。&rdquo;</p>
<p>晏子蹴然曰：&ldquo;诸侯之交，绍而相见，辞之有所隐也。君之命质，臣无所隐，婴之君无称焉。&rdquo;</p>
<p>平公蹴然而辞送，再拜而反曰：&ldquo;殆哉吾过！谁曰齐君不肖！直称之士，正在本朝也。&rdquo;</p>
<p>晋叔向问齐国若何晏子对以齐德衰民归田氏第十七</p>
<p>晏子聘于晋，叔向从之宴，相与语。</p>
<p>叔向曰：&ldquo;齐其何如？&rdquo;</p>
<p>晏子对曰：&ldquo;此季世也，吾弗知，齐其为田氏乎！&rdquo;</p>
<p>叔向曰：&ldquo;何谓也？&rdquo;</p>
<p>晏子曰：&ldquo;公弃其民，而归于田氏。齐旧四量：豆、区、釜、钟，四升为豆，各自其四，以登于釜，釜十则钟。田氏三量，皆登一焉，钟乃巨矣。以家量贷，以公量收之。山木如市，弗加于山，鱼盐蜃蛤，弗加于海。民参其力，二入于公，而衣食其一；公积朽蠹，而老少冻馁；国都之市，屦贱而踊贵；民人痛疾，或燠休之。昔者殷人诛杀不当，僇民无时，文王慈惠殷众，收恤无主，是故天下归之，无私与，维德之授。今公室骄暴，而田氏慈惠，其爱之如父母，而归之如流水，无获民，将焉避？箕伯、直柄、虞遂、伯戏，其相胡公大姬，已在齐矣。&rdquo;</p>
<p>叔向曰：&ldquo;虽吾公室，亦季世也。戎马不驾，卿无军行，公乘无人，卒列无长；庶民罢獘，宫室滋侈，道殣相望，而女富溢尤；民闻公命，如逃寇雠；栾却、胥原、孤续、庆伯，降在皂隶；政在家门，民无所依，而君日不悛，以乐慆忧；公室之卑，其何日之有！谗鼎之铭曰：&lsquo;昧旦丕显，后世犹怠&rsquo;，况日不悛，其能久乎！&rdquo;</p>
<p>晏子曰：&ldquo;然则子将若何？&rdquo;</p>
<p>叔向曰：&ldquo;人事毕矣，待天而已矣！晋之公族尽矣。肸闻之，公室将卑，其宗族枝叶先落，则公从之。肸之宗十一族，维羊舌氏在而已，肸又无子，公室无度，幸而得死，岂其获祀焉。&rdquo;</p>
<p>叔向问齐德衰子若何晏子对以进不失忠退不失行第十八</p>
<p>叔向问晏子曰：&ldquo;齐国之德衰矣，今子何若？&rdquo;</p>
<p>晏子对曰：&ldquo;婴闻事明君者，竭心力以没其身，行不逮则退，不以诬持禄；事惰君者，优游其身以没其世，力不能则去，不以谀持危。且婴闻君子之事君也，进不失忠，退不失行。不苟合以隐忠，可谓不失忠；不持利以伤廉，可谓不失行。&rdquo;</p>
<p>叔向曰：&ldquo;善哉！诗有之曰：&lsquo;进退维谷。&rsquo;其此之谓欤！&rdquo;</p>
<p>叔向问正士邪人之行如何晏子对以使下顺逆第十九</p>
<p>叔向问晏子曰：&ldquo;正士之义，邪人之行，何如？&rdquo;</p>
<p>晏子对曰：&ldquo;正士处势临众不阿私，行于国足养而不忘故；通则事上，使恤其下，穷则教下，使顺其上；事君尽礼行忠，不正爵禄，不用则去而不议。其交友也，论身义行，不为苟戚，不同则疏而不悱；不毁进于君，不以刻民尊于国。故用于上则民安，行于下则君尊；故得众上不疑其身，用于君不悖于行。是以进不丧亡，退不危身，此正士之行也。邪人则不然，用于上则虐民，行于下则逆上；事君苟进不道忠，交友苟合不道行；持谀巧以正禄，比奸邪以厚养；矜爵禄以临人，夸礼貌以华世；不任上则轻议，不笃于友则好诽。故用于上则民忧，行于下则君危，是以其事君近于罪，其交友近于患，其得上辟于辱，其为生偾于刑，故用于上则诛，行于下则弑。是故交通则辱，生患则危，此邪人之行也。&rdquo;</p>
<p>叔向问事君徒处之义奚如晏子对以大贤无择第二十</p>
<p>叔向问晏子曰：&ldquo;事君之伦，徒处之义奚如？&rdquo;</p>
<p>晏子对曰：&ldquo;事君之伦，知虑足以安国，誉厚足以导民，和柔足以怀众，不廉上以为名，不倍民以为行，上也；洁于治己，不饰过以求先，不谗谀以求进，不阿以私，不诬所能，次也；尽力守职不怠，奉官从上不敢隋，畏上故不苟，忌罪故不辟，下也。三者，事君之伦也。及夫大贤，则徒处与有事无择也，随时宜者也。有所谓君子者，能不足以补上，退处不顺上，治唐园，考菲履，共恤上令，弟长乡里，不夸言，不愧行，君子也。不以上为本，不以民为忧，内不恤其家，外不顾其身游，夸言愧行，自勤于饥寒，不及丑侪，命之曰狂僻之民，明上之所禁也。进也不能及上，退也不能徒处，作穷于富利之门，毕志于畎亩之业，穷通行无常处之虑，佚于心，利通不能，穷业不成，命之曰处封之民，明上之所诛也。有智不足以补君，有能不足以劳民，俞身徒处，谓之傲上，苟进不择所道，苟得不知所恶，谓之乱贼。身无以与君，能无以劳民，饰徒处之义，扬轻上之名，谓之乱国。明君在上，三者不免罪。&rdquo;</p>
<p>叔向曰：&ldquo;贤不肖，性夫！吾每有问，而未尝自得也。&rdquo;</p>
<p>叔向问处乱世其行正曲晏子对以民为本第二十一</p>
<p>叔向问晏子曰：&ldquo;世乱不遵道，上辟不用义；正行则民遗，曲行则道废。正行而遗民乎？与持民而遗道乎？此二者之于行何如？&rdquo;</p>
<p>晏子对曰：&ldquo;婴闻之，卑而不失尊，曲而不失正者，以民为本也。苟持民矣，安有遗道！苟遗民矣，安有正行焉！&rdquo;</p>
<p>叔向问意孰为高行孰为厚晏子对以爱民乐民第二十二</p>
<p>叔向问晏子曰：&ldquo;意孰为高？行孰为厚？&rdquo;</p>
<p>对曰： &ldquo;意莫高于爱民，行莫厚于乐民。&rdquo;</p>
<p>又问曰：&ldquo; 意孰为下？行孰为贱？&rdquo;</p>
<p>对曰：&ldquo;意莫下于刻民，行莫贱于害身也。&rdquo;</p>
<p>叔向问啬吝爱之于行何如晏子对以啬者君子之道第二十三</p>
<p>叔向问晏子曰：&ldquo;啬吝爱之于行何如？&rdquo;</p>
<p>晏子对曰：&ldquo;啬者，君子之道；吝爱者，小人之行也。&rdquo;</p>
<p>叔向曰：&ldquo;何谓也？&rdquo;</p>
<p>晏子曰：&ldquo;称财多寡而节用之，富无金藏，贫不假贷，谓之啬；积多不能分人，而厚自养，谓之吝；不能分人，又不能自养，谓之爱。故夫啬者，君子之道；吝爱者，小人之行也。&rdquo;</p>
<p>叔向问君子之大义何若晏子对以尊贤退不肖第二十四</p>
<p>叔向问晏子曰：&ldquo;君子之大义何若？&rdquo;</p>
<p>晏子对曰： &ldquo;君子之大义，和调而不缘，溪盎而不苛，庄敬而不狡，和柔而不铨，刻廉而不刿，行精而不以明污，齐尚而不以遗罢，富贵不傲物，贫穷不易行，尊贤而不退不肖。此君子之大义也。&rdquo;</p>
<p>叔向问傲世乐业能行道乎晏子对以狂惑也第二十五</p>
<p>叔向问晏子曰：&ldquo;进不能事上，退不能为家，傲世乐业，枯槁为名，不疑其所守者，可谓能行其道乎？&rdquo;</p>
<p>晏子对曰：&ldquo;婴闻古之能行道者，世可以正则正，不可以正则曲。其正也，不失上下之伦；其曲也，不失仁义之理。道用，与世乐业；不用，有所依归。不以傲上华世，不以枯槁为名。故道者，世之所以治，而身之所以安也。今以不事上为道，以不顾家为行，以枯槁为名，世行之则乱，身行之则危。且天之与地，而上下有衰矣；明王始立，而居国为制矣；政教错，而民行有伦矣。今以不事上为道，反天地之衰矣；以不顾家为行，倍先圣之道矣；以枯槁为名，则世塞政教之途矣。有明上，可以为下；遭乱世，不可以治乱。说若道，谓之惑，行若道，谓之狂。惑者狂者，木石之朴也，而道义未戴焉。&rdquo;</p>
<p>叔向问人何若则荣晏子对以事君亲忠孝第二十六</p>
<p>叔向问晏子曰：&ldquo;何若则可谓荣矣？&rdquo;</p>
<p>晏子对曰：&ldquo;事亲孝，无悔往行，事君忠，无悔往辞；和于兄弟，信于朋友，不□过，不责得；言不相坐，行不相反；在上治民，足以尊君，在下莅修，足以变人，身无所咎，行无所创：可谓荣矣。&rdquo;</p>
<p>叔向问人何以则可保身晏子对以不要幸第二十七</p>
<p>叔向问晏子曰：&ldquo;人何以则可谓保其身？&rdquo;</p>
<p>晏子对曰：&ldquo;诗曰：&lsquo;既明且哲，以保其身，夙夜匪懈，以事一人。&rsquo;不庶几，不要幸，先其难乎而后幸，得之时其所也，失之非其罪也，可谓保其身矣。&rdquo;</p>
<p>曾子问不谏上不顾民以成行义者晏子对以何以成也第二十八</p>
<p>曾子问晏子曰：&ldquo;古者尝有上不谏上，下不顾民，退处山谷，以成行义者也？&rdquo;</p>
<p>晏子对曰：&ldquo;察其身无能也，而讬乎不欲谏上，谓之诞意也。上惛乱，德义不行，而邪辟朋党，贤人不用，士亦不易其行，而从邪以求进，故有隐有不隐。其行法，士也，迺夫议上，则不取也。夫上不谏上，下不顾民，退处山谷，婴不识其何以为成行义者也。&rdquo;</p>
<p>梁丘据问子事三君不同心晏子对以一心可以事百君第二十九</p>
<p>梁丘据问晏子曰：&ldquo;子事三君，君不同心，而子俱顺焉，仁人固多心乎？&rdquo;</p>
<p>晏子对曰：&ldquo;晏闻之，顺爱不懈，可以使百姓，彊暴不忠，不可以使一人。一心可以事百君，三心不可以事一君。&rdquo;</p>
<p>仲尼闻之曰：&ldquo;小子识之！晏子以一心事百君者也。&rdquo;</p>
<p>柏常骞问道无灭身无废晏子对以养世君子第三十</p>
<p>柏常骞去周之齐，见晏子曰：&ldquo;骞，周室之贱史也，不量其不肖，愿事君子。敢问正道直行则不容于世，隐道危行则不忍，道亦无灭，身亦无废者何若？&rdquo;</p>
<p>晏子对曰： &ldquo;善哉！问事君乎。婴闻之，执二法裾，则不取也；轻进苟合，则不信也；直易无讳，则速伤也；新始好利，则无敝也。且婴闻养世之君子，从重不为进，从轻不为退，省行而不伐，让利而不夸，陈物而勿专，见象而勿彊，道不灭，身不废矣。&rdquo;</p> </div>
<ul class="pagelist" id="pagelist">
  <span class="todown1"><a href='https://aaoe.github.io/confucianism/yanzichunqiu/35202.html' class='pagedaohang'>【上一篇】<i>:05卷 内篇杂(上)</i></a></span><span class="tomenu"><a href="https://aaoe.github.io/confucianism/yanzichunqiu/" title="晏子春秋" class="returnIndex">【回目录】</a>
</span><span class="toup1"><a href='https://aaoe.github.io/confucianism/yanzichunqiu/35200.html' class='pagedaohang'>【下一篇】<i>：03卷 内篇问(上)</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://aaoe.github.io/confucianism/shangshu1/" target="_blank">尚书<i>></i></a>  <a href="https://aaoe.github.io/confucianism/zhuangzijiangji/" target="_blank">庄子讲记<i>></i></a>  <a href="https://aaoe.github.io/confucianism/huashuozhongyong/" target="_blank">话说中庸<i>></i></a>  <a href="https://aaoe.github.io/confucianism/daodejingshiyi/" target="_blank">道德经释义<i>></i></a>  <a href="https://aaoe.github.io/confucianism/daodejingzhiyi/" target="_blank">道德经直译<i>></i></a>  <a href="https://aaoe.github.io/confucianism/daodejingjiedu/" target="_blank">道德经解读<i>></i></a>  <a href="https://aaoe.github.io/confucianism/guiguzibaihuawen/" target="_blank">鬼谷子白话文<i>></i></a>  <a href="https://aaoe.github.io/confucianism/zhongyongbaihuawen/" target="_blank">中庸白话文<i>></i></a>  <a href="https://aaoe.github.io/confucianism/kongzijiayu/" target="_blank">孔子家语<i>></i></a>  <a href="https://aaoe.github.io/confucianism/lunyubiecai/" target="_blank">论语别裁<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://aaoe.github.io/history/" targent="_blank">历史人文</a> <a href="https://aaoe.github.io/classic/" targent="_blank">诸子百家</a> <a href="https://aaoe.github.io/poetry/" targent="_blank">诗词歌赋</a> <a href="https://aaoe.github.io/video/" targent="_blank">影音资料</a> <a href="https://aaoe.github.io/games/" targent="_blank">休闲游戏</a> <a href="https://aaoe.github.io/pages" targent="_blank">娱乐动画</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="https://aaoe.github.io/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>

</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>